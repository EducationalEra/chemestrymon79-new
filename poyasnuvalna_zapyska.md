<div id="hypercomments_widget" class="js-hypercomments-widget invisible"></div>

Пояснювальна записка
=============================================

Хімія як природнича наука є частиною духовної і матеріальної культури людства, а хімічна освіта – невідокремним складником загальної культури особистості, яка живе, навчається, працює, творить в умовах використання високих технологій, змушена протистояти  екологічним ризикам, зазнає різнобічних упливів інформації. 	Хімічні знання створюють підґрунтя реалістичного ставлення до навколишнього світу, в якому значне місце посідає взаємодія людини і речовини, сприяють розкриттю таємниць живого через пізнання процесів життєдіяльності організмів на молекулярному рівні.

Згідно з метою освітньої галузі «Природознавство» та її хімічного компонента, визначеною в новій редакції Державного стандарту базової і повної загальної середньої освіти, навчання хімії у школі спрямовується на розвиток засобами предмета особистості учнів, формування їхньої загальної культури, світоглядних орієнтирів, екологічного стилю мислення і поведінки, творчих здібностей, дослідницьких навичок і навичок життєзабезпечення. У зв’язку з цим ставляться такі завдання навчання хімії в <b>основній школі</b>: 
<ul>
<li>опанувати наукову хімічну термінологію, науковий зміст основних хімічних понять, законів;</li>
<li>формувати уявлення про методи хімічної науки, діяльність видатних вітчизняних і зарубіжних учених-хіміків;</li>
<li>розкрити роль хімічних знань у поясненні природи речовин і суті хімічних явищ; значення хімії в житті людини;</li>
<li>розвивати експериментальні уміння; </li>
<li>сприяти застосуванню хімічних знань на практиці;</li>
<li>формувати  предметну і ключові компетентності учня, його екологічну культуру, навички безпечного поводження з речовинами;</li>
<li>розвивати здатність до самоосвіти;</li>
<li>виробляти критичне ставлення до інформації хімічного характеру;</li>
<li>формувати соціальні (громадянські) якості, патріотизм учня;</li>
<li>створити підґрунтя для подальшого навчання хімії у старшій школі.</li>
</ul>

Зміст курсу хімії основної школи зберігає перевірене часом базове ядро, неодмінне для освіченості й розвитку учня; розкриває   загальнокультурний, гуманістичний характер природничо-наукових знань;  ґрунтується на провідних  світоглядних ідеях природознавства, як от:
<ul>
<li>пізнаваність матеріального світу;</li>
<li>дискретність матерії;</li>
<li>ієрархія рівнів структурної організації  матерії;</li>
<li>матеріальна єдність світу;</li>
<li>причинно-наслідкові зв'язки у природі;</li>
<li>значення природничих наук для  розв'язування глобальних проблем людства (продовольчої, екологічної, енергетичної, сировинної, демографічної).</li>
</ul>

Шкільний курс хімії побудовано за концентричним принципом. На першому концентрі (в основній школі) вивчається   мінімальний за обсягом, але функціонально цілісний базовий курс хімії, достатній для подальшої освіти і самоосвіти учнів. Зміст другого концентру (старша школа) залежить від профілю навчання, обраного учнем.

Програма основної школи реалізує змістові лінії хімічного компонента освітньої галузі «Природознавство»: хімічний елемент, речовина, хімічна реакція, методи наукового пізнання в хімії, хімія в житті суспільства. Зміст програми структуровано з урахуванням вікових особливостей учнів і часу, відведеного на вивчення предмета. 

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>